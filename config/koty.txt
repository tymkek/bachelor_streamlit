Kocia długowieczność na wyciągnięcie ręki? Nowy lek ma przedłużyć życie kotów

Marianna Adamska

Niejeden opiekun marzy o tym, by zestarzeć się wraz ze swoim pupilem. Nowy lek ma przedłużyć życie kotów do 30 lat. Lekarze weterynarii zalecają jednak ostudzić entuzjazm.

12-18 lat – tyle wynosi średnia długość życia kota domowego. Z kolei problemy z nerkami dotykają ponad 50% kocich seniorów. Japoński naukowiec twierdzi, że jego lek, który jest obecnie testowany, znacznie wydłuży życie kotów. 


Nowy lek ma przedłużyć życie kotów
Profesor Toru Miyazaki wraz ze swoim zespołem badawczym przeprowadził szeroko zakrojone badania. Odkrył, że białko wytwarzane przez komórki odpornościowe zwane AIM może być potencjalnym czynnikiem, które wywołuje przewlekłą chorobę nerek u kotów. Jego rolą jest wspieranie nerek poprzez usuwanie toksyn z organizmu. Według japońskiego immunologa, gdy białko to nie jest odpowiednio aktywowane, prowadzi to do problemów z nerkami, a w konsekwencji do zagrożenia życia i śmierci. U większości kotów białko AIM wiąże się zbyt mocno z przeciwciałami IgM, co utrudnia proces oczyszczania. 

Naukowiec opracował zastrzyk „AIM”, który ma pomóc kotom cierpiącym na przewlekłą chorobę nerek. Lek ma nie tylko leczyć, ale przede wszystkim zapobiegać występowaniu schorzenia, wydłużyć życie i poprawić jego jakość. 

Koty, którym został zaledwie tydzień życia, wykazały znaczną poprawę po otrzymaniu zastrzyku – podkreśla autor badania. 

Terapia AIM – lek i karma
Choć wiadomość ucieszyła wielu miłośników kotów, uwadze nie umknął fakt, że Miyazaki nawiązał współpracę m.in. z producentem wysokoprzetworzonych karm dla zwierząt, które uznaje się za jedną z głównych przyczyn problemów z nerkami. 

Koty, którym od urodzenia podaje się karmę wzbogaconą w białko AIM i lek, mogą podwoić średnią długość życia dzięki poprawie czynności nerek – przekonuje profesor Toru Miyazaki.

Jeśli lek uzyska pozytywne wyniki, zostanie zarejestrowany i wprowadzony do obrotu do 2025 roku. Miyazaki chce, aby był on ogólnodostępny. W związku, z czym cena leku ma być przystępna dla każdego opiekuna kota.

